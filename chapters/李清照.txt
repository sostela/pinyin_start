声声慢·寻寻觅觅
　　
寻寻觅觅，冷冷清清，凄凄惨惨戚戚。
乍暖还寒时候，最难将息。
三杯两盏淡酒，怎敌他、晚来风急！雁过也，正伤心，却是旧时相识。
满地黄花堆积，憔悴损，如今有谁堪摘？守着窗儿，独自怎生得黑！梧桐更兼细雨，到黄昏、点点滴滴。
这次第，怎一个愁字了得！

===

一剪梅·红藕香残玉簟秋
　　
红藕香残玉簟秋。
轻解罗裳，独上兰舟。
云中谁寄锦书来，雁字回时，月满西楼。
花自飘零水自流。
一种相思，两处闲愁。
此情无计可消除，才下眉头，却上心头。

===
夏日绝句
　　
生当作人杰，死亦为鬼雄。
至今思项羽，不肯过江东。

===

武陵春·春晚
　　
风住尘香花已尽，日晚倦梳头。
物是人非事事休，欲语泪先流。
闻说双溪春尚好，也拟泛轻舟。
只恐双溪舴艋舟，载不动许多愁。

===
如梦令·常记溪亭日暮
　　
常记溪亭日暮，沉醉不知归路。
兴尽晚回舟，误入藕花深处。
争渡，争渡，惊起一滩鸥鹭。

===
醉花阴·薄雾浓云愁永昼
　　
薄雾浓云愁永昼，瑞脑销金兽。
佳节又重阳，玉枕纱厨，半夜凉初透。
东篱把酒黄昏后，有暗香盈袖。
莫道不销魂，帘卷西风，人比黄花瘦。

===
如梦令·昨夜雨疏风骤
　　
昨夜雨疏风骤，浓睡不消残酒。
试问卷帘人，却道海棠依旧。
知否，知否？应是绿肥红瘦。

===
鹧鸪天·桂花
　　
暗淡轻黄体性柔。
情疏迹远只香留。
何须浅碧深红色，自是花中第一流。
梅定妒，菊应羞。
画阑开处冠中秋。
骚人可煞无情思，何事当年不见收。

===
渔家傲
　　
天接云涛连晓雾，星河欲转千帆舞。
仿佛梦魂归帝所，闻天语，殷勤问我归何处。
我报路长嗟日暮，学诗谩有惊人句。
九万里风鹏正举。
风休住，蓬舟吹取三山去！
===
点绛唇·蹴罢秋千
　　
蹴罢秋千，起来慵整纤纤手。
露浓花瘦，薄汗轻衣透。
见客入来，袜刬金钗溜。
和羞走，倚门回首，却把青梅嗅。

===
清平乐·年年雪里
　　
年年雪里。
常插梅花醉。
挼尽梅花无好意。
赢得满衣清泪。
今年海角天涯。
萧萧两鬓生华。
看取晚来风势，故应难看梅花。

===
凤凰台上忆吹箫·香冷金猊
　　
香冷金猊，被翻红浪，起来人未梳头。
任宝奁闲掩，日上帘钩。
生怕闲愁暗恨，多少事、欲说还休。
今年瘦，非干病酒，不是悲秋。
明朝，这回去也，千万遍阳关，也即难留。
念武陵春晚，云锁重楼，记取楼前绿水，应念我、终日凝眸。
凝眸处，从今更数，几段新愁。

===
蝶恋花·泪湿罗衣脂粉满
　　
泪湿罗衣脂粉满。
四叠阳关，唱到千千遍。
人道山长山又断。
萧萧微雨闻孤馆。
惜别伤离方寸乱。
忘了临行，酒盏深和浅。
好把音书凭过雁。
东莱不似蓬莱远。

===
满庭芳·小阁藏春
　　
小阁藏春，闲窗锁昼，画堂无限深幽。
篆香烧尽，日影下帘钩。
手种江梅更好，又何必、临水登楼。
无人到，寂寥浑似，何逊在扬州。
从来，知韵胜，难堪雨藉，不耐风柔。
更谁家横笛，吹动浓愁。
莫恨香消雪减，须信道、扫迹情留。
难言处，良宵淡月，疏影尚风流。

===
浣溪沙·闺情
　　
绣面芙蓉一笑开。
斜飞宝鸭衬香腮。
眼波才动被人猜。
一面风情深有韵，半笺娇恨寄幽怀。
月移花影约重来。

===
点绛唇·闺思
　　
寂寞深闺，柔肠一寸愁千缕。
惜春春去。
几点催花雨。
倚遍阑干，只是无情绪。
人何处。
连天衰草，望断归来路。

===
永遇乐·落日熔金
　　
落日熔金，暮云合璧，人在何处。
染柳烟浓，吹梅笛怨，春意知几许。
元宵佳节，融和天气，次第岂无风雨。
来相召、香车宝马，谢他酒朋诗侣。

　
中州盛日，闺门多暇，记得偏重三五。
铺翠冠儿，撚金雪柳，簇带争济楚。
如今憔悴，风鬟霜鬓，怕见夜间出去。
不如向、帘儿底下，听人笑语。

===
诉衷情·夜来沉醉卸妆迟
　　
夜来沉醉卸妆迟。
梅萼插残枝。
酒醒熏破春睡，梦远不成归。
人悄悄，月依依。
翠帘垂。
更挼残蕊，更捻余香，更得些时。

===
多丽·咏白菊
　　
小楼寒，夜长帘幕低垂。
恨萧萧、无情风雨，夜来揉损琼肌。
也不似、贵妃醉脸，也不似、孙寿愁眉。
韩令偷香，徐娘傅粉，莫将比拟未新奇。
细看取、屈平陶令，风韵正相宜。
微风起，清芬酝藉，不减酴醿。

　
渐秋阑、雪清玉瘦，向人无限依依。
似愁凝、汉皋解佩，似泪洒、纨扇题诗。
朗月清风，浓烟暗雨，天教憔悴度芳姿。
纵爱惜、不知从此，留得几多时。
人情好，何须更忆，泽畔东篱。

===
南歌子·天上星河转
　　
天上星河转，人间帘幕垂。
凉生枕簟泪痕滋。
起解罗衣聊问、夜何其。
翠贴莲蓬小，金销藕叶稀。
旧时天气旧时衣。
只有情怀不似、旧家时。

===
减字木兰花·卖花担上
　　
卖花担上。
买得一枝春欲放。
泪染轻匀。
犹带彤霞晓露痕。
怕郎猜道。
奴面不如花面好。
云鬓斜簪。
徒要教郎比并看。

===
念奴娇·春情
　　
萧条庭院，又斜风细雨，重门须闭。
宠柳娇花寒食近，种种恼人天气。
险韵诗成，扶头酒醒，别是闲滋味。
征鸿过尽，万千心事难寄。
楼上几日春寒，帘垂四面，玉阑干慵倚。
被冷香消新梦觉，不许愁人不起。
清露晨流，新桐初引，多少游春意。
日高烟敛，更看今日晴未。

===
行香子·七夕
　　
草际鸣蛩。
惊落梧桐。
正人间、天上愁浓。
云阶月地，关锁千重。
纵浮槎来，浮槎去，不相逢。
星桥鹊驾，经年才见，想离情、别恨难穷。
牵牛织女，莫是离中。
甚霎儿晴，霎儿雨，霎儿风。

===
临江仙·梅
　　
庭院深深深几许，云窗雾阁春迟。
为谁憔悴损芳姿。
夜来清梦好，应是发南枝。
玉瘦檀轻无限恨，南楼羌管休吹。
浓香吹尽有谁知。
暖风迟日也，别到杏花肥。

===
行香子·天与秋光
　　
天与秋光，转转情伤，探金英知近重阳。
薄衣初试，绿蚁新尝，渐一番风，一番雨，一番凉。
黄昏院落，凄凄惶惶，酒醒时往事愁肠。
那堪永夜，明月空床。
闻砧声捣，蛩声细，漏声长。

===
题八咏楼
　　
千古风流八咏楼，江山留与后人愁。
水通南国三千里，气压江城十四州。

===
忆秦娥·咏桐
　　
临高阁。
乱山平野烟光薄。
烟光薄。
栖鸦归后，暮天闻角。
断香残酒情怀恶。
西风催衬梧桐落。
梧桐落。
又还秋色，又还寂寞。

===
浣溪沙·小院闲窗春色深
　　
小院闲窗春已深。
重帘未卷影沉沉。
倚楼无语理瑶琴。
远岫出山催薄暮，细风吹雨弄轻阴。
梨花欲谢恐难禁。

===
蝶恋花·暖雨晴风初破冻
　　
暖雨晴风初破冻，柳眼梅腮，已觉春心动。
酒意诗情谁与共？泪融残粉花钿重。
乍试夹衫金缕缝，山枕斜欹，枕损钗头凤。
独抱浓愁无好梦，夜阑犹剪灯花弄。

===
浣溪沙·淡荡春光寒食天
　　
淡荡春光寒食天。
玉炉沉水袅残烟。
梦回山枕隐花钿。
海燕未来人斗草，江梅已过柳生绵。
黄昏疏雨湿秋千。

===
摊破浣溪沙·病起萧萧两鬓华
　　
病起萧萧两鬓华。
卧看残月上窗纱。
豆蔻连梢煎熟水，莫分茶。
枕上诗书闲处好，门前风景雨来佳。
终日向人多酝藉，木犀花。

===
渔家傲·雪里已知春信至
　　
雪里已知春信至。
寒梅点缀琼枝腻。
香脸半开娇旖旎。
当庭际。
玉人浴出新妆洗。
造化可能偏有意。
故教明月玲珑地。
共赏金尊沉绿蚁。
莫辞醉。
此花不与群花比。

===
菩萨蛮·风柔日薄春犹早
　　
风柔日薄春犹早。
夹衫乍著心情好。
睡起觉微寒。
梅花鬓上残。
故乡何处是。
忘了除非醉。
沈水卧时烧。
香消酒未消。

===
菩萨蛮·归鸿声断残云碧
　　
归鸿声断残云碧。
背窗雪落炉烟直。
烛底凤钗明。
钗头人胜轻。
角声催晓漏。
曙色回牛斗。
春意看花难。
西风留旧寒。

===
添字丑奴儿·窗前谁种芭蕉树
　　
窗前谁种芭蕉树，阴满中庭。
阴满中庭。
叶叶心心，舒卷有余情。
伤心枕上三更雨，点滴霖霪。
点滴霖霪。
愁损北人，不惯起来听。

===
鹧鸪天·寒日萧萧上琐窗
　　
寒日萧萧上锁窗。
梧桐应恨夜来霜。
酒阑更喜团茶苦，梦断偏宜瑞脑香。
秋已尽，日犹长。
仲宣怀远更凄凉。
不如随分尊前醉，莫负东篱菊蕊黄。

===
怨王孙·湖上风来波浩渺
　　
湖上风来波浩渺。
秋已暮、红稀香少。
水光山色与人亲，说不尽、无穷好。
莲子已成荷叶老。
青露洗、萍花汀草。
眠沙鸥鹭不回头，似也恨、人归早。

===
孤雁儿·世人作梅诗
　　
世人作梅词，下笔便俗。
予试作一篇，乃知前言不妄耳。
藤床纸帐朝眠起。
说不尽、无佳思。
沈香断续玉炉寒，伴我情怀如水。
笛里三弄，梅心惊破，多少春情意。
小风疏雨萧萧地。
又催下、千行泪。
吹箫人去玉楼空，肠断与谁同倚。
一枝折得，人间天上，没个人堪寄。

===
临江仙·庭院深深深几许
　　
欧阳公作《蝶恋花》，有“深深深几许”之句，予酷爱之。
用其语作“庭院深深”数阕，其声即旧《临江仙》也。
庭院深深深几许？云窗雾阁常扃。
柳梢梅萼渐分明。
春归秣陵树，人老建康城。
感月吟风多少事，如今老去无成。
谁怜憔悴更凋零。
试灯无意思，踏雪没心情。

===
蝶恋花·上巳召亲族
　　
永夜恹恹欢意少。
空梦长安，认取长安道。
为报今年春色好。
花光月影宜相照。
随意杯盘虽草草。
酒美梅酸，恰称人怀抱。
醉里插花花莫笑。
可怜春似人将老。

好事近·风定落花深
　　
风定落花深，帘外拥红堆雪。
长记海棠开后，正伤春时节。
酒阑歌罢玉尊空，青缸暗明灭。
魂梦不堪幽怨，更一声啼鴂。

===
浣溪沙·莫许杯深琥珀浓
　　
莫许杯深琥珀浓，未成沉醉意先融。
疏钟已应晚来风。
瑞脑香消魂梦断，辟寒金小髻鬟松。
醒时空对烛花红。

===
玉楼春·红酥肯放琼苞碎
　　
红酥肯放琼苞碎。
探著南枝开遍未。
不知酝藉几多香，但见包藏无限意。
道人憔悴春窗底。
闷损阑干愁不倚。
要来小酌便来休，未必明朝风不起。

===
长寿乐·南昌生日
　　
微寒应候。
望日边六叶，阶蓂初秀。
爱景欲挂扶桑，漏残银箭，杓回摇斗。
庆高闳此际，掌上一颗明珠剖。
有令容淑质，归逢佳偶。
到如今，昼锦满堂贵胄。
　　
荣耀，文步紫禁，一一金章绿绶。
更值棠棣连阴，虎符熊轼，夹河分守。
况青云咫尺，朝暮重入承明后。
看彩衣争献，兰羞玉酎。
祝千龄，借指松椿比寿。

===
新荷叶·薄露初零
　　
薄露初零，长宵共、永书分停。
绕水楼台，高耸万丈蓬瀛。
芝兰为寿，相辉映、簪笏盈庭。
花柔玉净，捧觞别有娉婷。
鹤瘦松青，精神与、秋月争明。
德行文章，素驰日下声名。
东山高蹈，虽卿相、不足为荣。
安石须起，要苏天下苍生。

===
浪淘沙·帘外五更风
　　
帘外五更风，吹梦无踪。
画楼重上与谁同？记得玉钗斜拨火，宝篆成空。
回首紫金峰，雨润烟浓。
一江春浪醉醒中。
留得罗襟前日泪，弹与征鸿。

===
小重山·春到长门春草青
　　
春到长门春草青。
江梅些子破，未开匀。
碧云笼碾玉成尘。
留晓梦，惊破一瓯春。
花影压重门。
疏帘铺淡月，好黄昏。
二年三度负东君。
归来也，著意过今春。

===
摊破浣溪沙·揉破黄金万点轻
　　
揉破黄金万点轻。
剪成碧玉叶层层。
风度精神如彦辅，大鲜明。
梅蕊重重何俗甚，丁香千结苦粗生。
熏透愁人千里梦，却无情。

===
鹧鸪天·寒日萧萧上琐窗
　　
寒日萧萧上琐窗，梧桐应恨夜来霜。
酒阑更喜团茶苦，梦断偏宜瑞脑香。
秋已尽，日犹长，仲宣怀远更凄凉。
不如随分尊前醉，莫负东篱菊蕊黄。

===
浣溪沙·髻子伤春慵更梳
　　
髻子伤春慵更梳。
晚风庭院落梅初。
淡云来往月疏疏。
玉鸭熏炉闲瑞脑，朱樱斗帐掩流苏。
通犀还解辟寒无。

===
诉衷情·夜来沉醉卸妆迟
　　
夜来沉醉卸妆迟，梅萼插残枝。
酒醒熏破春睡，梦远不成归。
人悄悄，月依依，翠帘垂。
更挼残蕊，更捻余香，更得些时。

===
瑞鹧鸪·双银杏
　　
风韵雍容未甚都。
尊前甘橘可为奴。
谁怜流落江湖上，玉骨冰肌未肯枯。
谁教并蒂连枝摘，醉后明皇倚太真。
居士擘开真有意，要吟风味两家新。

===
转调满庭芳·芳草池塘
　　
芳草池塘，绿阴庭院，晚晴寒透窗纱。
玉钩金锁，管是客来唦。
寂寞尊前席上，唯愁海角天涯。
能留否？酴釄落尽，犹赖有梨花。
当年曾胜赏，生香熏袖，活火分茶。
极目犹龙骄马，流水轻车。
不怕风狂雨骤，恰才称，煮酒笺花。
如今也，不成怀抱，得似旧时那？
===
庆清朝·禁幄低张
　　
禁幄低张，彤阑巧护，就中独占残春。
容华淡伫，绰约俱见天真。
待得群花过后，一番风露晓妆新。
妖娆艳态，妒风笑月，长殢东君。
东城边，南陌上，正日烘池馆，竞走香轮。
绮筵散日，谁人可继芳尘。
更好明光宫殿，几枝先近日边匀。
金尊倒，拚了尽烛，不管黄昏。

===
钓台
　　
巨舰只缘因利往，扁舟亦是为名来。
往来有愧先生德，特地通宵过钓台。

===
失调名
　　
教我甚情怀。

===
浯溪中兴颂诗和张文潜二首
　　
五十年功如电扫，华清花柳咸阳草。

五坊供奉斗鸡儿，酒肉堆中不知老。

胡兵忽自天上来，逆胡亦是奸雄才。

勤政楼前走胡马，珠翠踏尽香尘埃。

何为出战辄披靡，传置荔枝多马死。

尧功舜德本如天，安用区区纪文字。

著碑铭德真陋哉，乃令神鬼磨山崖。

子仪光弼不自猜，天心悔稿人心开。

夏商有鉴当深戒，简策汗青今具在。

君不见当时张说最多机，虽生已被姚崇卖。

君不见惊人废兴传天宝，中兴碑上今生草。

不知负国有奸雄，但说成功尊国老。

谁令妃子天上来，虢秦韩国皆天才。

花桑羯鼓玉方响，春风不敢生尘埃。

姓名谁复知安史，健儿猛将安眠死。

去天尺五抱瓮峰，峰头凿出开元字。

时移势去真可哀，奸人心丑深如崖。

西蜀万里尚能反，南内一闭何时开。

可怜孝德如天大，反使将军称好在。

呜呼，奴辈乃不能道辅国用事张后专，乃能念春荠长安作斤卖。

===
殢人娇
　　
玉瘦香浓，檀深雪散，今年恨探梅又晚。
江楼楚馆，云间水远。
清昼永，凭栏翠帘低卷。
坐上客来，尊前酒满，歌声共水流云断。
南枝可插，更须频剪，莫待西楼，数声羌管。

===
浣溪沙·小院闲窗春色深
　　
小院闲窗春色深。
重帘未卷影沈沈。
倚楼无语理瑶琴。
远岫出山催薄暮，细风吹雨弄轻阴。
梨花欲谢恐难禁。

===
怨王孙·春暮
　　
帝里春晚。
重门深院。
草绿阶前，暮天雁断。
楼上远信谁传。
恨绵绵。
多情自是多沾惹。
难拚舍又是寒食也。
秋千巷陌，人静皎月初斜。
浸梨花。

===
孤雁儿·藤床纸帐朝眠起
　　
藤床纸帐朝眠起，说不尽无佳思。
沈香断续玉炉寒，伴我情怀如水，笛声三弄，梅心惊破，多少春情意。
小风疏雨萧萧地，又催下千行泪，吹箫人去玉楼空，肠断与谁同倚，一枝折得，人间天上，没个人堪寄。

===
失调名
　　
条脱闲揎系五丝。

===
失调名
　　
犹将歌扇向人遮。
水晶山枕象牙床。
彩云易散月长亏。
几多深恨断人肠。
罗衣消尽恁时香。
闲愁也似月明多。
直送凄凉到画屏。

===
晓梦
　　
晓梦随疏钟，飘然跻云霞；因缘安期生，遍逅萼绿华。
秋风正无赖，吹尽玉井花；共看藕如船，同食枣如瓜。
翩翩垂发女，貌妍语亦佳；嘲辞斗诡辩，活火烹新茶。
虽乏上元术，游乐亦莫涯；人生能如此，何必归故家？起来敛衣坐，掩身厌喧哗；心知不可见，念念犹咨嗟。

===
失调名
　　
瑞脑烟残，沈香火冷。

===
孤雁儿/御街行
　　
藤床纸帐朝眠起。
说不尽、无佳思。
沈香断续玉炉寒，伴我情怀如水。
笛声三弄，梅心惊破，多少春情意。
小风疏雨萧萧地。
又催下、千行泪。
吹箫人去玉楼空，肠断与谁同倚。
一枝折得，人间天上，没个人堪寄。

===
上枢密韩公、工部尚书胡公
　　
三年复六月，天子视朝久。
凝旒望南云，垂衣思北狩。
如闻帝若曰，岳牧与群后。
贤宁无半千，运已遇阳九。
勿勒燕然铭，勿种金城柳。
岂无纯孝臣，识此霜露悲。
何必羹舍肉，便可车载脂。
土地非所惜，玉帛如尘泥。
谁当可将命，币厚辞益卑。
四岳佥曰俞，臣下帝所知。
中朝第一人，春官有昌黎。
身为百夫特，行足万人师。
嘉祐与建中，为政有臬夔。
匈奴畏王商，吐蕃尊子仪。
夷狄已破胆，将命公所宜。
公拜手稽首，受命白玉墀。
曰臣敢辞难，此亦何等时。
家人安足谋，妻子不必辞。
愿奉天地灵，愿奉宗庙威。
径持紫泥诏，直入黄龙城。
单于定稽颡，侍子当来迎。
仁君方恃信，狂生休请缨。
或取犬马血，与结天日盟。
胡公清德人所难，谋同德协心志安。
脱衣已被汉恩暖，离歌不道易水寒。
皇天久阴后土湿，雨势未回风势急。
车声辚辚马萧萧，壮士懦夫俱感泣。
闾阎嫠妇亦何如，沥血投书干记室。
夷虏从来性虎狼，不虞预备庸何伤。
衷甲昔时闻楚幕，乘城前日记平凉。
葵丘践土非荒城，勿轻谈士弃儒生。
露布词成马犹倚，崤函关出鸡未鸣。
巧匠何曾弃樗栎，刍荛之言或有益。
不乞隋珠与和璧，只乞乡关新信息。
灵光虽在应萧萧，草中翁仲今何若。
遗氓岂尚种桑麻，残虏如闻保城郭。
嫠家父祖生齐鲁，位下名高人比数。
当时稷下纵谈时，犹记人挥汗成雨。
子孙南渡今几年，飘流遂与流人伍。
欲将血泪寄山河，去洒东山一坏土。

===